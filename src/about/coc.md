# Davranış Kuralları {#code-of-conduct}

## Taahhüdümüz {#our-pledge}

Açık ve herkes için kapsayıcı bir ortam oluşturmak amacıyla, katkıda bulunanlar ve proje yöneticileri olarak; yaş, beden ölçüsü, engellilik durumu, etnik köken, biyolojik cinsiyet özellikleri, cinsiyet kimliği ve ifadesi, deneyim düzeyi, eğitim durumu, sosyo-ekonomik durum, uyruk, dış görünüş, ırk, din, siyasi görüş veya parti, cinsel kimlik ve yönelim fark etmeksizin herkes için tacizden uzak bir katılım ortamı sağlamayı taahhüt ederiz.  
Ancak din, siyasi görüş veya herhangi bir ideolojik aidiyet; bu Davranış Kuralları’nda kabul edilemez olarak tanımlanan davranışlar için hiçbir şekilde istisna oluşturmaz.

## Standartlarımız {#our-standards}

Olumlu bir ortamın oluşmasına katkı sağlayan davranışlara örnekler:

- Kucaklayıcı ve kapsayıcı bir dil kullanmak  
- Farklı bakış açılarına ve deneyimlere saygı göstermek  
- Yapıcı eleştiriyi olgunlukla kabul etmek  
- Topluluk için en iyisini gözetmek  
- Diğer topluluk üyelerine karşı empati göstermek  

Katılımcılar için kabul edilemez davranışlara örnekler:

- Cinselleştirilmiş dil veya görseller kullanmak; istenmeyen cinsel ilgi veya yaklaşımda bulunmak  
- Trolleme, aşağılayıcı veya küçük düşürücü yorumlar ile kişisel ya da siyasi saldırılar  
- Açık veya gizli taciz  
- Başkalarına ait özel bilgileri (fiziksel veya elektronik adres gibi) açık izin olmadan paylaşmak  
- Profesyonel bir ortamda makul olarak uygunsuz sayılabilecek diğer davranışlar  

## Sorumluluklarımız {#our-responsibilities}

Proje yöneticileri, kabul edilebilir davranış standartlarını netleştirmekten sorumludur ve kabul edilemez davranışlara karşı uygun ve adil düzeltici adımlar atması beklenir.

Proje yöneticileri; bu Davranış Kuralları ile uyumlu olmayan yorumları, commit’leri, kodları, wiki düzenlemelerini, issue’ları ve diğer katkıları kaldırma, düzenleme veya reddetme; ayrıca uygunsuz, tehditkâr, saldırgan veya zararlı olarak değerlendirilen davranışlar için katkıda bulunanları geçici veya kalıcı olarak engelleme hakkına ve sorumluluğuna sahiptir.

## Kapsam {#scope}

Bu Davranış Kuralları, hem proje alanlarında hem de bir kişinin projeyi veya topluluğu temsil ettiği kamusal alanlarda geçerlidir.  
Projeyi veya topluluğu temsil etmeye örnekler: resmî bir proje e-posta adresi kullanmak, resmî bir sosyal medya hesabı üzerinden paylaşım yapmak veya çevrim içi ya da yüz yüze bir etkinlikte yetkili temsilci olarak yer almak.  
Bir projenin nasıl temsil edildiği, proje yöneticileri tarafından ayrıca tanımlanabilir ve netleştirilebilir.

## Uygulama {#enforcement}

Taciz edici, istismar içeren veya kabul edilemez davranış örnekleri, community@vuejs.org adresinden proje ekibine bildirilebilir.  
Tüm şikâyetler incelenecek ve değerlendirilecek; duruma uygun ve gerekli görülen bir yanıt verilecektir.  
Proje ekibi, olayı bildiren kişinin gizliliğini korumakla yükümlüdür.  
Uygulamaya dair daha ayrıntılı politikalar ayrıca yayımlanabilir.

Davranış Kuralları’nı iyi niyetle uygulamayan veya uygulamakta başarısız olan proje yöneticileri, proje liderliğinin diğer üyeleri tarafından belirlenecek geçici veya kalıcı yaptırımlarla karşılaşabilir.

## Atıf {#attribution}

Bu Davranış Kuralları,  
[Contributor Covenant][homepage] sürüm 1.4 temel alınarak uyarlanmıştır:  
https://www.contributor-covenant.org/version/1/4/code-of-conduct.html

Bu kurallar hakkında sık sorulan sorular için:  
https://www.contributor-covenant.org/faq

[homepage]: https://www.contributor-covenant.org
